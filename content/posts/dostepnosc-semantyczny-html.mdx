---
title: 'Dostępność - projektowanie i semantyczny HTML'
category: 'Dostępność'
publishedAt: '18-09-2020'
isPublished: true
popular: true
excerpt: 'Na co zwrócić uwagę tworząc design nie tylko pod względem interfejsu, ale też ze strony user experience? Zamienimy brzydki kod w ładny używając do tego odpowiednich znaczników HTML, a na sam koniec dowiesz się czym jest drzewko dostępności 🌳'
---

Myślenie o _dostępnych_ rozwiązaniach zaczyna się na etapie **projektowania**, a kończy na pisaniu **kodu wraz z testami** dostępności. Dziś pokażę Ci na co zwrócić uwagę tworząc **design** nie tylko pod względem interfejsu, ale też ze strony user experience. Zamienimy _brzydki_ kod w ładny używając do tego **odpowiednich znaczników HTML**, a na sam koniec dowiesz się czym jest drzewko dostępności 🌳

Bez zbędnego gadania, zaczynamy!

## Kontrast i kolory

Zacznijmy od **kontrastu**, jest to bardzo ważny aspekt, często pomijany.
[Wymogi odnośnie kontrastu opisuje WCAG](https://www.w3.org/TR/WCAG21/#contrast-minimum), które przedstawia dwa _poziomy_ dostępności **kontrastu kolorów** - AA i AAA. Nie chce się tutaj zagłębiać w całą specyfikację, skupię się na problemie.

Chcemy ułatwić korzystanie z naszej strony **wszystkim użytkownikom**. Świetnym narzędziem do testowania kontrastu jest strona [whocanuse.com](https://whocanuse.com/). Nie sprawdza ona jedynie czy dobrane przez nas kolory mają odpowiedni kontrast pod względem WCAG. Po podaniu kolorów dostajemy gotową metrykę, pokazuje ona **dla kogo nasza strona jest dostępna**. Możesz tutaj sprawdzić np. czy osoby z wykrytą protanomalią będą mogły **swobodnie** odczytać tekst. Pamiętasz jak mówiłem o **tymczasowej niepełnosprawności**? Whocanuse pozwala nam sprawdzić kontrast kolorów w pełnym słońcu!

<Image src="/images/dostepnosc-semantyczny-html/whocanuse.png" alt="" />

Słyszałem opinie projektantów, którzy uważali, że nie da się stworzyć **ładnej** strony z odpowiednim kontrastem. Nie jest to oczywiście prawda, a lenistwo, czy też niedopatrzenie/niewiedza mówiących tak osób. Steve Schoger, twórca świetnej książki o designie [RefactoringUI](https://refactoringui.com/book/) utwierdził mnie w tym przekonaniu. Jakiś czas temu przedstawił on na twitterze [przykład źle i dobrze dobranego kontrastu](https://twitter.com/steveschoger/status/1045371124274483200), wersja zgodna ze sztuką **wygląda jeszcze lepiej**!

<Image
  src="/images/dostepnosc-semantyczny-html/color-contrast.png"
  alt="Porównanie źle dobranego kontrastu z dobrym, źródło - www.refactoringui.com"
/>

## User experience

Praca designera powinna być ściśle **powiązana z dostępnością**. Dobranie odpowiedniego kontrastu to tylko jedno z zagadnień.

O co jeszcze powinieneś zadbać?

- Umieść tekst w logicznych odstępach, poukładany w **odpowiedniej kolejności**. Tekst nie powinien być za mały, a sama linia tekstu za długa, tak jest to ważne **nie tylko pod względem samego wyglądu**.

- Linki **powinny się różnić** od zwykłego tekstu, przyjętą konwencją jest dodanie podkreślenia. Jeśli nie chcemy zostawiać domyślnego zarysu(ang. outline) to zapewnijmy **alternatywny design**. Zostając w temacie linków, powinny one zawierać jakiś sens, czyli zamiast _kliknij tutaj_ zastosuj bardziej wymowny link np. _Artykuł odnośnie dostępności..._. Szewc bez butów chodzi, na tym blogu znajdziesz przykłady źle zrobionych linków 🙈

- Dostępnościowi ninja używają jeszcze linków `Skip to main content`. Przykład takiego rozwiązania znajdziesz na [blogu Scotta O'Harry
  ](https://www.scottohara.me/), nie bijcie za odmianę.

- Nie używaj wyłącznie kolorów do prezentacji czegokolwiek, niektórzy **użytkownicy mogą ich nie rozróżniać**.

- Dodajesz wideo? **Zapewnij napisy**!

- Pozwól użytkownikom korzystać ze strony **tylko za pomocą klawiatury**. Projektuj produkty pod tym względem, przykład? Często stosowane okienko, modal, dodaj przycisk do jego zamykania, nie każdy korzysta z myszki i może kliknąć poza jego obszar w celu jego zamknięcia.

## Dostępność a HTML

Tytuł tego artykułu zawiera fragment - **semantyczny HTML**, w gwoli ścisłości, nie ma czegoś takiego jak niesemantyczny HTML. Każdy ze znaczników jest semantyczny, nawet `div`, czy `span`. Ważne jest, żeby wybierać **odpowiednie** znaczniki.
Więcej o _semantyce_ HTML możesz przeczytać w artykule Tomasza Jakuta - [O semantyce słów kilka](https://blog.comandeer.pl/o-semantyce-slow-kilka.html).

Wiele osób uważa, że dostępność stron to ścisłe trzymanie się wytycznych WCAG, spełnienie **każdego wymogu, bez wyjątku**. Do tego wszystkiego dochodzi [ARIA](https://www.w3.org/WAI/standards-guidelines/aria/), no i jak się w tym wszystkim połapać i nie oszaleć?

W wielu przypadkach, aby stworzyć dostępne rozwiązanie, nie musimy nic robić, wystarczy użyć **odpowiednich znaczników HTML**. Dlatego tak ważne jest stosowanie się tych wszystkich _reguł_. Wykorzystujmy takie znaczniki jak `main`, `header` czy `article`. Nie opierajmy całej naszej strony na _divach_ i _spanach_.

Spójrzmy na przykład:

```html
<div id="header">
  <h3>Tytuł</h3>
  <h2>Podtytuł</h2>
</div>

<div id="#main">
  <div>
    <h4>Karty</h4>
    <p>opis</p>
    <div>
      <span class="card-heading">Karta 1</span>
      <p>Treść</p>
      <div>
        Kliknij mnie
        <i class="fal fa-adjust"></i>
      </div>
    </div>
    <div>
      <span class="card-heading">Karta 2</span>
      <p>Treść</p>
      <div>
        Kliknij mnie
        <i class="fal fa-adjust"></i>
      </div>
    </div>
  </div>
</div>
```

Dużo się tutaj dzieję, mamy jakiś **kontener** z id _header_, potem występuje kolejny, tym razem z id _main_. W środku jakiś heading, jakieś powtarzalne karty i pseudo przyciski wraz z ikonkami. Co jest tutaj nie tak?

- Diva z id _header_ na spokojnie moglibyśmy zastąpić po prostu znacznikiem `<header>`.
- [Podtytułów nie powinieneś robić na nagłówkach](https://www.w3.org/TR/html52/common-idioms-without-dedicated-elements.html#subheadings-subtitles-alternative-titles-and-taglines), ważne jest również zachowanie hierarchii nagłówków, powinny one następować po sobie o odpowiedniej kolejności, czyli od `<h1>` do `<h6>`.
- Div z id _main_ mógłby być na spokojnie znacznikiem `<main>`, a jego dziecko `<section>`.
- Divy w naszej sekcji mogłyby być znacznikami `<article>`, a umieszczony w nich `<span>` nagłówkiem.
- No i został nam ten nieszczęsny przycisk, nie dość, że jest divem, to wykorzystuje ikonkę w znaczniku `<i>`.

Poprawmy nasz przykład:

```html
<header>
  <h1>Tytuł</h1>
  <p>Podtytuł</p>
</header>

<main>
  <section>
    <h2>Karty</h2>
    <p>opis</p>
    <article>
      <h3>Karta 1</h3>
      <p>Treść</p>
      <button>
        Kliknij mnie
        <span class="fal fa-adjust" aria-hidden="true"></span>
        <span class="visuallyhidden">Adjust</span>
      </button>
    </article>
    <article>
      <h3>Karta 2</h3>
      <p>Treść</p>
      <button>
        Kliknij mnie
        <span class="fal fa-adjust" aria-hidden="true"></span>
        <span class="visuallyhidden">Adjust</span>
      </button>
    </article>
  </section>
</main>
```

No i pięknie, wszystko **poprawione**, ale zanim zacznę Ci wyjaśniać co i czemu się tutaj stało, dodam, że powinieneś oczywiście **zmienić nazwy tekstów**, ponieważ te użyte są wyłącznie w celach **prezentacyjnych**(chodzi o zmienienie np. nagłówka _Karty_ na taki, który bardziej opisuje co się tam znajduje).

Zmieniliśmy tutaj dużo, weszły wspomniane wcześniej **znaczniki**, jakieś podwójne spany, **aria**, jak w tym się połapać? Jak wspomniałem, dodawanie ikonki w tagu `<i>` **jest błędem**. Zastąpiłem `<i>` spanem i ukryłem go dla czytników ekranowych używając `[aria-hidden=true]`, dlaczego tak? Niektóre czytniki ekranowe czytają Unicode, a tego byśmy nie chcieli. Użycie `[aria-hidden=true]` w tym przypadku jest jak najbardziej uzasadnione, dzięki temu _schowamy_ ikonkę przed czytnikami ekranowymi. Więcej o zastosowanym przeze mnie rozwiązaniu i ogólnie o ikonkach znajdziesz na wspomniany już wcześniej blogu Tomka Jakuta, tym razem w poście - [O ikonkach słów kilka](https://blog.comandeer.pl/o-ikonkach-slow-kilka.html).

### Dlaczego odpowiednie znaczniki są tak ważne?

Świetnie, wprowadziliśmy te zmiany i co? Moja strona wygląda tak samo, **nic się nie zmieniło**!

Użycie tych znaczników jest niezwykle ważne dla osób korzystających z czytników ekranowych. Tacy użytkownicy często **nawigują po stronie za pomocą nagłówków** i również **wchodzą w interakcje** z naszą witryną. Pamiętaj, chcemy zapewnić jak najlepsze doświadczenie dla użytkownika.

Powodów jest jeszcze wiele, chociażby korzystanie z tzw. _landmarków_, o których powiem Ci w następnych wpisach.

## Drzewko dostępności

Na pewno większość z was kojarzy drzewko **DOM**, niektórzy mogą znać też jego _CSSowy_ odpowiednik, czyli CSSOM. Sprawa wygląda bardzo podobnie jeśli chodzi o dostępność, przeglądarki dają nam do dyspozycji tzw. Accessibility tree, czyli **drzewko dostępności**. Opisuje ono budowę strony pod względem dostępności.

<Image src="/images/dostepnosc-semantyczny-html/accessibility-tree.jpg" alt="Drzewko dostępności" />

Jak wejść do drzewa dostępności? Jakże epicko to brzmi, ale po prostu kliknąć w odpowiednią zakładkę w _dev toolsach_. Jak już to zrobimy będziemy mogli wybrać dany element i np. **sprawdzić jaką posiada rolę**. Opcji jest oczywiście **znacznie więcej**, bo mamy dostęp jeszcze do wartości danego elementu, np. inputa. Jeśli już mowa o inpucie to możemy sprawdzić czy jest on np. focusowalny, jakie posiada atrybuty aria itp. Opcji jest bardzo dużo i zachęcam Cie do przetestowania tego samodzielnie. Jeśli sprawdzisz drzewko dostępności dla pierwszego przykładu i jego poprawionej wersji zobaczysz znaczącą różnice.

## Podsumowanie

To już tylę na dzisiaj, dostępność jest bardzo **szerokim tematem** i nie da się wszystkiego zawrzeć w jednym artykule. Dlatego _widzimy się_ za tydzień w piątek i kontynuujemy przygodę z dostępnością.

Do usłyszenia!

### Źródła

- [O nagłówkach słów kilka](https://blog.comandeer.pl/o-naglowkach-slow-kilka.html)
- [O ikonkach słów kilka](https://blog.comandeer.pl/o-ikonkach-slow-kilka.html)
- [Web Accessibility for Designers](https://webaim.org/resources/designers/)
- [The Accessibility Tree](https://developers.google.com/web/fundamentals/accessibility/semantics-builtin/the-accessibility-tree)
