---
title: 'Dostępność - czytniki ekranowe i testowanie'
category: 'Dostępność'
publishedAt: '02-10-2020'
isPublished: true
popular: false
image: '/images/category-dostepnosc.png'
excerpt: 'W poprzednich artykułach pisałem o dobrych praktykach, błędach i filozofii inkluzywności. Dziś pomówimy o czytnikach ekranowych i narzędziach do testowania dostępności.'
---

W poprzednich artykułach pisałem o dobrych praktykach, błędach i filozofii inkluzywności. Dziś pomówimy o **czytnikach ekranowych** i narzędziach do **testowania** dostępności.

Zaczynajmy!

## Spis treści

- [Czytniki ekranowe](#czytniki-ekranowe)
  - [Popularne screen readery](#popularne-screen-readery)
- [Praca z VoiceOver](#praca-z-voiceover)
  - [Podstawowe skróty klawiszowe](#podstawowe-skroty-klawiszowe)
  - [Menu nawigacyjne](#menu-nawigacyjne)
  - [Landmarki](#landmarki)
  - [Praktyka](#praktyka)
- [Testowanie](#testowanie)
  - [Nawigacja klawiaturą](#nawigacja-klawiatura)
  - [Screen readery](#screen-readery)
  - [DevTools](#devtools)
  - [Development](#development)
  - [Rozszerzenia dla przeglądarek](#rozszerzenia-dla-przegladarek)
  - [HTML Validator](#html-validator)
  - [Checklisty](#checklisty)
  - [Użytkownicy](#uzytkownicy)
- [Podsumowanie](#podsumowanie)
  - [Źródła](#źródła)

## Czytniki ekranowe

Czym są czytniki ekranowe? Cytując [wpis z Wikipedii](https://pl.wikipedia.org/wiki/Czytnik_ekranowy):

> Czytnik ekranowy (ang. screen reader) – program komputerowy, który rozpoznaje i interpretuje informacje wyświetlane na monitorze komputera, a następnie przedstawia je użytkownikowi w postaci głosowej lub zostaje wysłany do brajlowskiego urządzenia wyjściowego. Czytniki ekranowe są formą technologii asystujących, wykorzystywaną m.in. przez osoby niewidome, niedowidzące, głuchoniewidome czy mające trudności w uczeniu się.

Myślę, że idealnie oddaje to _czym jest_ czytnik ekranowy, ale jakie znaczenie ma **dla nas developerów**?

Przede wszystkim, możemy dzięki niemu **przetestować** naszą stronę! Gdy sami użyjemy czytnika ekranowego, nie oszukując przy tym, możemy w łatwy sposób wyłapać **potencjalne błędy**, które na pewno przeszkadzały by użytkownikom, którzy na co dzień z niego korzystają.

### Popularne screen readery

Obecnie na rynku królują trzy czytniki - VoiceOver, [JAWS](https://www.freedomscientific.com/products/software/jaws/) i [NVDA](https://www.nvda.pl/).

W tym wpisie będę korzystał z tego pierwszego, VoiceOver jest wbudowanym **czytnikiem na Mac OS**.
JAWS i NVDA to czytniki dla **Windowsa**, ten pierwszy jest płatny, więc na potrzeby testowania zachęcam Cię do pobrania albo wersji próbnej JAWS albo **skorzystania z NVDA**, który jest **darmowy**!

Czytniki różnią się między sobą, np. skrótami klawiszowymi, ale bez obaw, każdy z nich działa **na tej samej zasadzie**! Każdy z nich ma również jakieś pojedyncze _potknięcia_ i może się zdarzyć tak, że po prostu **nie przeczyta** czegoś co byśmy chcieli, ale to raczej _pojedyncze_ przypadki.

## Praca z VoiceOver

Żeby włączyć VoiceOvera potrzebujesz użyć _kombinacji_ przycisków `Command` + `F5`. Nie traćmy czasu i przejdźmy do testowania! Na cel obrałem sobie stronę [a11project.com](https://www.a11yproject.com/), którą swoją drogą polecam, **świetne źródło** do nauki dostępności.

Po wejściu na stronę, czytnik **sam zacznie czytać** jej zawartość, oczywiście możemy przerwać takie działanie wciskając `Control`, w tym przypadku _przetabowuję_ się przez nawigację i zatrzymuję się na linku `Posts`. VoiceOver daje mi znać **gdzie się znajduję**(lista), na jakim **elemencie**(link `Posts`) i jaki obecny element ma **stan**, w tym przypadku link był przeze mnie odwiedzony.

<Image src="/images/dostepnosc-czytniki-ekranowe/SR-01.png" alt="" />

W lewym dolnym rogu powinno Ci się pojawić okienko informacyjne, tam będą wyświetlane czytane zwroty.

### Podstawowe skróty klawiszowe

Każdy czytnik posiada swoje **skróty klawiszowe**, w VoiceOverze aktywujemy skrót za pomocą `Control` + `Option`, takie połączenie często jest nazywane `VO`. Żeby zacząć czytać stronę naciśnij `VO`, czyli `Control` + `Option` i `A`. Do przerwania służy po prostu sam przycisk `Control`.

Z podstawowych kombinacji możemy jeszcze wyróżnić:

- `VO` + `→` - Przeniesienie do następnego elementu
- `VO` + `←` - Przeniesienie do poprzedniego elementu
- `VO` + `P` - Przeczytanie paragrafu
- `VO` + `S` - Przeczytanie sentencji
- `VO` + `fn` + `←` - Przeniesienie na początek strony
- `VO` + `fn` + `→` - Przeniesienie na koniec strony

Element oznacza tak na prawdę wszystko co czytnik może przeczytać, czy to link, paragraf, czy nagłówek. Komend jest znacznie więcej, jeśli będziesz potrzebował jakieś szczególnej możesz sprawdzić [oficjalną ściągawkę od Apple](https://www.apple.com/voiceover/info/guide/_1131.html).

### Menu nawigacyjne

Wspominałem Ci w poprzednich artykułach, że osoby korzystające ze _screen readerów_ często nawigują po stronie za pomocą **nagłówków**. Dlatego tak ważne jest ich odpowiednie ułożenie na stronie. Po nagłówkach możemy _skakać_ za pomocą kombinacji klawiszy `VO` + `Command` + `H`. Nie jest to najwygodniejsze w mojej opinii i mamy znacznie fajniejsze narzędzie do tego - **menu**.

<Image src="/images/dostepnosc-czytniki-ekranowe/SR-02.png" alt="" />

Menu odpalamy przy pomocy `VO` + `U`. Po menu możemy łatwo nawigować strzałkami góra, dół wybierając odpowiednie nagłówki, czytnik informuje nas także z **jakim poziomem** nagłówka mamy do czynienia. Naciskając `ENTER` wybieramy interesujący nas nagłówek.

To menu nie zawiera tylko nagłówków, ale również wiele innych rzeczy. Nawigować możemy po np. **linkach**, **formularzach** i **tabelach**, opcji jest na prawdę wiele, ale działa to na takiej samej zasadzie. Po linkach, formularzach i tabelach możemy oczywiście nawigować, tak samo jak po nagłówkach za pomocą odpowiednich **skrótów klawiszowych**:

- `VO` + `Command` + `L` - Przeniesienie do następnego linku
- `VO` + `Command` + `J` - Przeniesienie do następnego formularza
- `VO` + `Command` + `T` - Przeniesienie do następnej tabeli

Z czego na pewno będziesz korzystał/a to połączenie przycisków `VO` + `Spacja`, które **otwiera** link.

### Landmarki

_Landmarki_, czyli po naszemu **punkty nawigacyjne** to kolejny sposób, jak sama nazwa mówi, na przemieszczanie się po stronie. Jeśli landmarki są poprawnie zrobione, to nawigacja w ten sposób jest na prawdę **przyjemna** i osoby korzystające z czytników **bardzo często** wykorzystują ten patent.

<Image src="/images/dostepnosc-czytniki-ekranowe/SR-03.png" alt="" />

Wyróżniamy punkty nawigacyjne takie jak:

- `banner` - najczęściej jest to `<header>` dla naszej strony, tutaj często znajduję się **tytuł**
- `complementary` - ten punkt, jak sama nazwa mówi odnosi się do _pobocznej_ części strony, jakiegoś **pobocznego kontentu**, często spotykany jako znacznik `<aside>`
- `contentinfo` - zazwyczaj jest to po prostu `<footer>`, większość z nas wstawia **tylko jeden** `<footer>` na danej stronie, w przypadku wielu takich znaczników najlepiej opisać każdy z nich
- `form` - punkt nawigacyjny dla **formularzy**, tutaj sprawa się komplikuje, bo formularzy często będziemy mieli wiele na jednej stronie. Tak jak wspominałem w poprzednim artykule, w takim przypadku najlepiej zadbać o **odpowiedni nagłówek**, dajmy znać użytkownikowi z jakim formularzem ma styczność, dodatkowo, w takim przypadku dobrze jest opisać sam formularz używając do tego np. `[aria-labelledby="id"]`
- `main` - zapewne się domyślasz, tutaj bez niespodzianek, najczęściej takim punktem jest znacznik `<main>`, powinien on być w większości przypadków **jeden na stronę**
- `navigation` - taka sama sytuacja jak poprzednio, najczęściej znacznik `<nav>`. Tutaj pamiętajmy, że nawigacji **możemy mieć kilka** i należy odpowiednio **nazwać** poszczególne
- `region` - tutaj sprawa się nieco komplikuje, najczęściej ten punkt będzie występował jako `<section>`, z nim jednak lepiej **uważać** i go **nie nadużywać**, jeśli coś może być inna rolą, to nie powinieneś używać region
- `search` - popularna **szukajka**, tutaj musimy oznaczyć formularz odpowiednią rolą `[role="search"]`, a input w nim zawarty powinień być typu `search`

Możesz teraz pomyśleć, że to dziwne jakieś punkty nawigacyjne, które są tak na prawdę znacznikami, o co w tym chodzi, **WTF**?!

Większość współczesnych przeglądarek wspiera takie znaczniki jak `<main>`, praktycznie wszystkie no może **poza IE**. Kiedyś do oznaczania punktów nawigacyjnych używało się tzw. [aria roles](https://www.w3.org/WAI/GL/wiki/Using_ARIA_landmarks_to_identify_regions_of_a_page). Wyglądało to mniej więcej tak:

```html
<div role="navigation"></div>
<div role="main"></div>
<div role="contentinfo"></div>
```

Weszły takie znaczniki jak `<nav>`, `<main>` i `<footer>` i nasz markup wygląda po prostu tak:

```html
<nav></nav>
<main></main>
<footer></footer>
```

**Nie musimy** już korzystać z tych ról, a przynajmniej nie z wszystkich, zastępują je odpowiednie **znaczniki HTML**. Ale jak wspominałem wyżej, role się nadal przydają i dzięki nim możemy ustalać punkty nawigacyjne dla treści, która **nie posiada** swojego _HTMLowego_ odpowiednika, np. **search**, nie mamy takiego znacznika, a dobrze by było móc mieć taki punkty nawigacyjny.

Niestety, nie jest tak idealnie kolorowo i różne czytniki, na różnych przeglądarkach **zachowują się inaczej**, tu jeden czegoś nie wyłapie, tam drugi. Dla niektórych znaczników, tak czy siak będziemy musieli, jeśli chcemy zapewnić punkty nawigacyjne wszystkim, dodawać role. Więcej o tych problemach możesz przeczytać w artykule [HTML5 Landmarks Exposed](https://www.scottohara.me/blog/2019/04/05/landmarks-exposed.html).

### Praktyka

Dużo tych skrótów klawiszowych, ale spokojnie **szybko** się do nich przyzwyczaisz ;) Jeśli masz tylko ochotę odwiedź stronę [a11project.com](https://www.a11yproject.com/) i spróbuj _przenawigować_ się przez nią używając tylko **landmarków**, **nagłówków** lub **linków**. W mojej opinii najszybciej załapiesz ten temat **gdy zaczniesz używać** VoiceOvera, dlatego mam dla Ciebie jeszcze trzy praktyczne **ćwiczenia** na których możesz się sprawdzić:

- [Obrazki w praktyce](https://webaim.org/articles/voiceover/images) - ten przykład świetnie pokazuje jak **ważny** jest `alt` i Ty możesz się o tym przekonać **na własnej skórze**!

- [Dostępne formularze](https://webaim.org/articles/voiceover/forms) - jeśli w poprzednich materiałach jeszcze Cię nie przekonałem do korzystania z _labelek_ w formularzach, **ten przykład na pewno to zrobi**! Bardzo fajnie widać tutaj różnicę z i bez etykiet.

## Testowanie

Testowanie dostępności to bardzo **szeroki** temat, mamy wiele narzędzi, ale zanim zaczniemy korzystać z jakiś to sprawdźmy co mamy pod ręką.

### Nawigacja klawiaturą

Upewnij się, że Twoja strona, a właściwie to jej **elementy interaktywne** są dostępne przy pomocy klawiatury. W tym celu możesz użyć przycisków `TAB`, `SHIFT` + `TAB`, `Enter`, `Escape`, strzałek i spacji. Kombinacji przycisków jest wiele, najważniejsze jest to, żeby można było **zrobić klawiaturą to samo co myszką**(interakcje).

Sprawdź, czy nie zepsułaś/eś czegoś z np. `tabindex` i coś co nie powinno się _focusować_ pierwsze, to robi. Często też spotykam się z tym, że zwinięte menu jest dostępne za pomocą klawiatury, tak nie powinno być.

### Screen readery

Główny temat tego artykułu, skorzystanie z czytnika jest **świetną opcją**, w ten sposób możesz przekonać się na własnej skórze co jest nie tak, co trzeba poprawić, co jest niejasne. Skorzystaj z tego, o czym Ci wspominałem, odpal **menu**, upewnij się, że nagłówki są w **logicznej kolejności**, spróbuj po nich nawigować, sprawdź **punkty nawigacyjne**. Przejdź przez całą stronę, słuchając tego co do Ciebie mówi, zwróć uwagę na **linki** i **alty** dla obrazków. Myślę, że fajnym testem może być zamknięcie oczu i spróbowanie tylko za pomocą czytnika i skrótów klawiszowych przedostać się przez całą stronę, **spróbuj**!

### DevTools

Same DevToolsy dają już nam **duże możliwości** w testowaniu dostępności, np. po najechaniu na tekst możemy sprawdzić jaką posiada rolę(nie mylić z rolami w punktach nawigacyjnych) i zobaczyć czy posiada **odpowiedni kontrast**. Nie możemy zapominać o **drzewku dostępności** i **LightHousie**, który po przeprowadzeniu audytu może wskazać potencjalne **błędy**.

<Image
  src="/images/dostepnosc-czytniki-ekranowe/DevTools-a11y.png"
  alt="Okienko w Google Chrome DevTools ukazujące pomocne informacje w kontekście dostępności"
/>

Niedawno pojawiła się również opcja testowania strony pod kątem **niepełnosprawności wzrokowych**. Chrome może **zasymulować** nam np. achromatopsje i pokazać jak strona będzie wyglądała gdy osoba z takim typem niepełnosprawności będzie chciała z niej korzystać, **świetna opcja** sami sprawdźcie!

<Image
  src="/images/dostepnosc-czytniki-ekranowe/DevTools-vision.jpg"
  alt="Porównanie normalnego widzenia z różnymi typami niepełnosprawności wzrokowej"
/>

### Development

Testować naszą stronę możemy również **na bieżąco**, podczas developmentu!

Najbardziej znanymi narzędziami do tego typu zastosowań są [AXE](https://www.deque.com/axe/) i [WAVE](https://wave.webaim.org/). Są one dostępne pod **różnymi formami**, czy to w formie rozszerzenia przeglądarkowego, biblioteki, czy też w roli integracji z narzędziami typu CI/CD.

Piszę w Reakcie, więc nie mogłem o tym nie wspomnieć, tak istnieje również **implementacja AXE do Reakta** - [@axe-core/react](https://www.npmjs.com/package/@axe-core/react). Poza tym mamy również **plugin do eslinta**, specjalnie dedykowany pod JSX - [eslint-plugin-jsx-a11y](https://github.com/jsx-eslint/eslint-plugin-jsx-a11y#readme), a wisienką na torcie niech będzie [cypress-axe](https://github.com/avanslaars/cypress-axe), dzięki któremu możemy wpleść dostępność do naszych **testów e2e**.

### Rozszerzenia dla przeglądarek

Jak już wspomniałem, np. takiego [AXE](https://www.deque.com/axe/) możemy dodać jako rozszerzenie do przeglądarki. Takich rozszerzeń jest mnóstwo, jedne odpowiadają za sprawdzenie **poprawności nagłówków**, drugie za odpowiedni **kontrast**, ja korzystałem z [Accessibility Insights](https://accessibilityinsights.io/) i było nawet okej.

### HTML Validator

Możliwe, że znaliście go wcześniej, oto **legendarny** już [HTML Validator](https://validator.w3.org/nu/), **lepszy HTML to lepsza dostępność**, warto wrzucić tutaj swoją stronę i zobaczyć czy wszystko jest okej.

### Checklisty

Tyle tych rzeczy do sprawdzenia, więc może przydałoby się to gdzieś skompletować, stworzyć jakąś **checkliste**? Zanim się za to zabierzesz, coś już takiego istnieje i jest na stronie, którą dziś testowaliśmy - [a11project checklist](https://www.a11yproject.com/checklist/). Sprawdź również poprzedni artykuł - [Dostępność - top 10 najczęściej popełnianych błędów](https://www.frontlive.pl/dostepnosc-top-10-bledow/).

### Użytkownicy

Nie ma nic skuteczniejszego niż testy realnych **użytkowników**, a przynajmniej testerów. Gdy sami testujemy produkty, zawsze nam coś umknie i znajdzie się coś do poprawienia, pamiętaj, **ludzie w kontekście dostępności są najważniejsi**.

## Podsumowanie

Jedną rzecz jaką chciałbym, żebyś wyciągnął z tego artykułu jest to, aby **zacząć korzystać z czytników ekranowych**. Mi to otworzyło oczy(na testy zamknęło ;) ) na problem i jego wagę. Accessibility **nie jest** straszne, po prostu **trzeba zacząć**!

Powodzenia w dalszym zgłębianiu tematu i mam nadzieję **wdrażaniu** rozwiązań u siebie!

Do usłyszenia!

### Źródła

- [Accessible Landmarks](https://www.scottohara.me/blog/2018/03/03/landmarks.html)
- [Using VoiceOver to Evaluate Web Accessibility](https://webaim.org/articles/voiceover/)
- [Emulate vision deficiencies in DevTools](https://addyosmani.com/blog/emulate-vision-deficiencies-devtools/)
- [The A11 Project](https://www.a11yproject.com/)
